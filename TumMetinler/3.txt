İspanyol basını eleştirdiği takımda en çok Arda'yı beğendi

La Liga ve UEFA Avrupa Ligi'nde oynadığı son 6 maçta galip gelemeyen ve özellikle gol yollarında etkisiz kalmakla eleştirilen Atletico Madrid'de milli futbolcu Arda Turan beğeniliyor . 
İspanyol basını, sahasında oynadığı maçta Real Mallorca ile 1-1 berabere kalan Atletico Madrid'de sahanın en iyi futbolcusunun Arda olduğunu yazdı .
El Mundo Deportivo, "Atletico Madrid'de genel olarak hüküm süren gevşekliğin içinde en iyi futbolcu olarak Arda gözüktü . 
Asistleriyle, Salvio ve Adrian'a fırsatlar yarattı, ofansif futbolu net olarak görebilen tek futbolcu oldu ve çok çalıştı" diye yazdı . 
AS gazetesi de Arda için, "Büyük bir maç çıkarmadı ama Adrian tarafından harcanan fırsatı yaratan pası, gri bir futbolun tek pırıltısı oldu" ifadelerini kullandı . 
Marca gazetesi ise, Atletico Madrid'in genel olarak kötü oynadığını ve "maç kazanmaktan yoksun olduğunu" belirterek, Arda'nın sakatlıktan çıkmakta zorlandığını ileri sürdü .

Atletico Madrid teknik direktörü Gregorio Manzano da, taraftarın kızmakta haklılığı olabileceğini söyleyip, "Beraberliği düşünmüyorduk, o yüzden pozitif bir duyguda değiliz . Maçta, kötü yaptıklarımız iyi yaptıklarımızdan daha fazlaydı" dedi . 
Ligde 10 puanla 9. sırada bulunan Atletico krizden çıkmak için, gelecek Perşembe günü deplasmanda Athletic Bilbao'ya, Pazar günü ise sahasında Real Zaragoza'ya karşı oynayacağı maçları kazanmak istiyor .
